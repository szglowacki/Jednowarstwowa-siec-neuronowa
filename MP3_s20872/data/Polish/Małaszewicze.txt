Małaszewicze
Przejdź do nawigacji
Przejdź do wyszukiwania
Małaszewicze
— 	osiedle 	—
Ilustracja
Ulica Kolejarzy w Małaszewiczach
Państwo 	 Polska
Województwo 	 lubelskie
Powiat 	bialski
Gmina 	Terespol
Liczba ludności (2011) 	1664[1]
Strefa numeracyjna 	83
Kod pocztowy 	21-540
Tablice rejestracyjne 	LBI
SIMC 	0020847
Położenie na mapie gminy wiejskiej Terespol
(Przełącz na mapę Polski)
Mapa konturowa gminy wiejskiej Terespol, na dole znajduje się punkt z opisem „Małaszewicze”
Małaszewicze
Małaszewicze
Ziemia52°01′33″N 23°31′51″E
	Multimedia w Wikimedia Commons
Przystanek dla pociągów pasażerskich w Małaszewiczach

Małaszewicze – osiedle w Polsce położone w województwie lubelskim, w powiecie bialskim, w gminie wiejskiej Terespol.

Małaszewicze leżą przy magistrali kolejowej E-20 z Europy Zachodniej do Azji Wschodniej i Centralnej oraz 1 km na południe od drogi krajowej nr 2 (trasa europejska E-30). W Małaszewiczach znajduje się jeden z największych w Europie tzw. „suchy” port przeładunkowy PKP o znaczeniu międzynarodowym. Realizuje się tutaj przeładunek towarów z taboru szerokotorowego (1520 mm) na tabor normalnotorowy (1435 mm).

W Małaszewiczach jest przeładowywanych 90 procent towarów sprowadzanych z Chin do Europy koleją.[2]

Według danych z 2009 r. osiedle miało 1706 mieszkańców[3]. Według Narodowego Spisu Powszechnego (III 2011 r.) liczyła 1664 mieszkańców[1] i była największą miejscowością gminy Terespol. Miejscowość składa się z osiedli bloków wielorodzinnych i domków jednorodzinnych.

W czasie II wojny światowej znajdowało się tu jedno z największych lotnisk w Polsce.[4]

W latach 1975–1998 miejscowość administracyjnie należała do województwa bialskopodlaskiego. Miejscowość znajduje się 9 km od granicy polsko-białoruskiej.

Wierni Kościoła rzymskokatolickiego należą do parafii św. Katarzyny Aleksandryjskiej w Małaszewiczach.
Spis treści

    1 Historia
        1.1 Historyczne Małaszewicze
        1.2 Lotnisko wojskowe (1936-1952)
        1.3 Powstanie kolejowego węzła przeładunkowego (1949)
        1.4 Rejestracja nowej osady (1986)
        1.5 Inne
    2 Gospodarka
    3 Oświata
    4 Zobacz też
    5 Przypisy
    6 Linki zewnętrzne

Historia
Historyczne Małaszewicze

Współczesne osiedle Małaszewicze zostało zarejestrowane dopiero w 1986 roku i znajduje się ok. 3 km na południe od pierwotnej wsi, o której pierwsze wzmianki pochodzą z pierwszej połowy XVI wieku. Pod koniec XVIII wieku pierwotnie istniejące Małaszewicze zostały podzielone na istniejące do dziś dwie odrębne wsie Małaszewicze Duże i Małe. W trakcie budowy szerokotorowej Kolei Warszawsko-Terespolskiej w latach 1866-67, obie te wsie znalazły się po północnej stronie torów. W okresie I wojny światowej Niemcy przekuli kolej na normalnotorową. Po uzyskaniu niepodległości, linię kolejową przejęły PKP.

     Osobny artykuł: Małaszewicze Duże.

     Osobny artykuł: Małaszewicze Małe.

Lotnisko wojskowe (1936-1952)

Dzisiejsze Małaszewicze znajdują się po południowej stronie torów, gdzie pierwsi mieszkańcy zaczęli się osiedlać w 1924 roku. Do rozwoju nowej osady przyczyniło się powstania lotniska wojskowego, zlokalizowanego pomiędzy wsiami Małaszewicze Duże i Małe, a torami kolejowymi i obecnymi Małaszewiczami.

Do budowy lotniska i bazy paliwowej dla lotnictwa przystąpiono w 1936 roku. Lokalizację wybrano ze względu na centralne położenie w kraju, niskie opady atmosferyczne[4], oraz bliskość Brześcia. Przy budowie wykorzystano elementy Twierdzy Brzeskiej, m.in. w jednym z fortów umieszczono zbiorniki paliwa o pojemności 278 tys. litrów[4]. Lotnisko posiadało 14 hangarów, oraz osiedle dla wojskowej obsługi lotniska i ich rodzin[4]. To tutaj stacjonowały nowoczesne bombowce Łoś należące m.in. do 220 Dywizjonu Bombowego, które w Małaszewiczach wyposażano m.in. w radiostacje. Samoloty stały się celem ataków Luftwaffe już w pierwszym dniu II wojny światowej. W bombardowaniach rannych i zabitych zostało 40 członków personelu lotniska[4], toteż podjęto decyzję o jego ewakuacji w kierunku Rumunii.

Poczynając od 1940 roku Niemcy odbudowali i rozbudowali lotnisko. Było to możliwe dzięki niewolniczej pracy ok. tysiąca Żydów z obozu pracy istniejącego w latach 1942‒1944 na terenie Małaszewicz Dużych[5]. Żydowcy robotnicy przymusowi z tego obozu zostali w 1944 roku rozstrzelani w Kobylanach[6]. Lotnisko w Małaszewiczach miało strategiczne znaczenie dla Luftwaffe operującej na froncie wschodnim, m.in. w czasie operacji Barbarossa. Stacjonowały tu szybowce transportowe Messerschmtt  Me-321 oraz samoloty Messerschmitt Me-323 Gigant.

Stacja kolejowa Małaszewicze stała się podczas okupacji ważnym ośrodkiem polskiego ruchu oporu. W strukturze Armii Krajowej, Rejon IV Małaszewicze wchodził w skład Obwodu Biała Podlaska. Zorganizowano tutaj między innymi zakonspirowaną szkołę podchorążych i kurs podoficerów, do których kierowano młodzież z różnych stron okupowanego kraju. Niemiecka baza Luftwaffe przestała istnieć w lipcu 1944 roku. Hitlerowcy wycofując się wysadzili w powietrze obiekty wojskowe i budynki mieszkalne.

Po II wojnie światowej lotnisko wojskowe w Małaszewiczach funkcjonowało najpierw jako radzieckie, a od 1952 roku jako polskie, po czym samoloty i personel lotniska przeniesiono na Okęcie.

Pasy startowe i zabudowania lotniska zachowały się do dziś. Na terenie obiektu działa obecnie firma logistyczna Adampol S.A.
Powstanie kolejowego węzła przeładunkowego (1949)

Pod koniec lat 40. XX wieku Małaszewicze zaczęto przygotowywać do roli granicznego portu przeładunkowego poprzez budowę terminali i ramp[4]. Po oficjalnym otwarciu portu przeładunkowego 14 grudnia 1949 roku w Małaszewiczach rozpoczęto budowę bloków mieszkalnych. To właśnie otwarcie portu przeładunkowego rozpoczęło rozwój Małaszewicz trwający do dzisiaj. Oprócz bloków wielorodzinnych znajdują się tutaj także osiedla domków jednorodzinnych.
Rejestracja nowej osady (1986)

Po II wojnie światowej osiedle nie miało swojego administracyjnego statusu. Do 1986 roku nie było Małaszewicz na mapie Polski, a o osiedlu mieszkaniowym mówiono „osada przy torach”. Istniały tylko Małaszewicze-Stacja i Podolanka. Po staraniach mieszkańców z dniem 1 stycznia 1986 roku Małaszewicze stały się samodzielną jednostką administracyjną. W 1986 roku uzyskało drogowe połączenie ze światem poprzez budowę 2-kilometrowej odnogi od szosy Kobylany — Zastawek. Małaszewicze mają dostęp do wszystkich mediów (kanalizacja, woda, prąd, gaz, telefon, bezpłatny gminny internet). Ulice w miejscowości są oświetlone i mają nawierzchnię asfaltową lub z kostki brukowej.
Inne

We wrześniu 2011 roku rozebrano – mimo protestów mieszkańców – kładkę dla pieszych nad torami kolejowymi, która znacząco skracała drogę z Małaszewicz na tereny położone po północnej stronie torów. Kładka od kilku lat przed rozbiórką była nieczynna ze względu na zły stan techniczny. Starania gminy Terespol o wyremontowanie obiektu zakończyły się niepowodzeniem[7]. Planowane jest jednak wybudowanie nowej kładki po roku 2021[8].

W roku 2018 oddano do użytku przebudowany przystanek osobowy. Peron wyspowy zastąpiony został dwoma peronami jednokrawędziowymi, wyposażonymi we wiaty, ławki, gabloty z rozkładami jazdy itp.[9].
Gospodarka

Po powstaniu, kolejowy port przeładunkowy w Małaszewiczach, umożliwiający przeładunek towarów pomiędzy koleją normalno- i szerokotorową, odgrywał rolę w tranzycie towarów pomiędzy Polską i ZSRR, a szczyt tego ruchu przypadł na lata 70. XX wieku[10]. W latach 80. m.in. wykorzystywano go w tranzycie japońskich towarów, które po przeładunku w porcie we Władywostoku na Kolej Transsyberyjską były transportowane wagonami do Europy Zachodniej. Na skutek upadku ZSRR i załamania się bloku wschodniego, w 1991 roku odnotowano w Małaszewiczach najniższy wolumen przeładunków[10].

Po ogłoszeniu w 2013 roku przez przewodniczącego ChRL Xi Jinpinga projektu Jednego Pasa i Szlaku, Małaszewicze zaczęły odgrywać kluczową rolę w tym projekcie, gdyż większość skonteneryzowancych towarów transportowanych koleją pomiędzy Chinami i Unią Europejską przechodzi przez Małaszewicze[11]. Chiński projekt doprowadził do szybkiego wzrostu wolumenu przeładowywanego w Małaszewiczach, wywołując kongestie i zmuszając lokalne władze oraz operatorów logistycznych do rozwoju infrastruktury i zdolności przeładunkowych[12][13].

W Małaszewicach znajduje się największy w Polsce wolny obszar celny, o powierzchni 167,8503 ha.

Dzięki obecności w Małaszewiczach portu przeładunkowego o znaczeniu międzynarodowym znalazło tu swoje siedziby wiele firm zajmujących się spedycją, logistyką i transportem np. «PKP Cargo» (zakład przewozów towarów i przeładunku), «Gaspol» (największy dystrybutor gazu płynnego w Polsce), «Operator Logistyczny Paliw Płynnych» (zakład magazynowania paliw), «Trade Trans», «CTL Logistic», «DHL», «Euroservice» i wiele innych.

Oprócz tego w Małaszewiczach funkcjonują: banki Pekao SA i PKO BP, hotele, urząd pocztowy, kościół pw. św. Katarzyny Aleksandryjskiej wraz z cmentarzem grzebalnym, ośrodek zdrowia, apteka, straż pożarna, punkty usługowe i sklepy.
Oświata
Zespół Szkół im. Władysława Stanisława Reymonta
Tarcza szkolna ZSZ PKP w Małaszewiczach

Szkoła podstawowa w Małaszewiczach miała swoje początki w 1944 roku. Bezpośrednio po wyzwoleniu terenów wschodnich zaczęto organizować tu nauczanie. Na przełomie wielu lat poprzez rozwój Małaszewicz szkoła podstawowa wielokrotnie zmieniała swoją nazwę i siedzibę idąc za potrzebami mieszkańców. Od 2003 roku jest to Zespół Szkół Podstawowych im. Kornela Makuszyńskiego stanowiący połączenie szkoły podstawowej i przedszkola[potrzebny przypis][14].

W Małaszewiczach od ponad 35 lat funkcjonuje Zespół Szkół im. Władysława Stanisława Reymonta.
Zobacz też

    Małaszewicze (stacja kolejowa)
    Małaszewicze Południowe
    Małaszewicze Duże, Małaszewicze Małe