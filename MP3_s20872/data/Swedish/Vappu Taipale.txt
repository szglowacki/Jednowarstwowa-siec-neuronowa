Vappu Taipale
Hoppa till navigering
Hoppa till sök
Vappu Taipale

Vappu Tuulikki Taipale, född 1 maj 1940 i Vasa, är en finländsk läkare, ämbetsman och socialdemokratisk politiker. Hon är gift med Ilkka Taipale.

Taipale, som blev medicine och kirurgie doktor 1980, är specialist i barn- och ungdomspsykiatri. Hon tjänstgjorde vid Aurora sjukhus i Helsingfors 1970–74, på Helsingfors universitetscentralsjukhus 1975–79 och var biträdande professor i barnpsykiatri vid Kuopio högskola 1980–84. Hon blev 1988 docent i barn- och ungdomspsykiatri vid Tammerfors universitet och 1990 docent i barnpsykiatri vid Kuopio universitet.

Taipale var social- och hälsovårdsminister i Kalevi Sorsas regering 1982–84, generaldirektör för Socialstyrelsen 1984–91, för Social- och hälsovårdsstyrelsen 1991–92 och därefter för Forsknings- och utvecklingscentralen för social- och hälsovården Stakes.

Taipale var vice ordförande för styrelsen för Finlands Akademi 1999–2003. Hon har haft många internationella uppdrag, bland annat som ordförande i rådet för FN-universitetet. Hon har även varit aktiv inom Läkare för socialt ansvar och Den internationella läkarrörelsen mot kärnvapen IPPNW.
Bibliografi i urval

    Rauhan lapset (1982)
    Lastenpsykiatria (1991)
    Lasten mielenterveystyö (1992)
    Isoäitikirja (1998)