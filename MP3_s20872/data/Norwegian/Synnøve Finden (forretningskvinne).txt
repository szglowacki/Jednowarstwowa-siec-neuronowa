Synnøve Finden (forretningskvinne)
Fra Wikipedia, den frie encyklopedi
Hopp til navigering
Hopp til søk
Synnøve Finden
Synnøve Finden - 55539 - Oslo Museum.jpg
Foto: Esther Langberg/Oslo Museum
Født	7. desember 1882
Død	6. januar 1957 (74 år)
Beskjeftigelse 	Forretningsdrivende
Nasjonalitet 	Norge
Synnøve Finden på Commons

Synnøve Finden (født 7. desember 1882 i Vik, død 6. januar 1957 i Oslo) var en norsk forretningskvinne.
Innhold

    1 Liv og virke
        1.1 Bakgrunn
        1.2 Karriere
        1.3 Personlig
    2 Referanser
    3 Eksterne lenker

Liv og virke
Bakgrunn

Hun var født på den veiløse gården Finden ved Finnafjorden, en trang arm av Sognefjorden. Foreldrene var Lars Johnsen (1841–1923) og Brita Johnsdatter (1845–1929). Faren tok etter hvert og la til etternavnet Finden. Nitten år gammel reiste hun hjemmefra og gikk på meieriskole i Stavanger. Hun ble utdannet som meierske og yster og tok seg jobb i Oslo.
Karriere

I 1928 etablerte hun og samboeren Pernille Holmen (1889–1961) Synnøve Finden Ostefabrikk. Det var Finden som hadde utdannelsen og idéen til hva som skulle bli produsert (pultost). Holmen og hennes datter, Evy Alice Holmen (1915–2002) stod for den administrative delen av bedriften.

Hun stod for utviklingen av nye produksjonsmetoder og eksperimenterte seg blant annet frem til en smelteost. Etterspørselen økte, og i slutten av 1930-årene var seks varebiler stadig på farten med leveranser over hele Østlandet. Under krigen stoppet produksjonen opp på grunn av råvaremangel. Etter krigen hentet Finden de fleste arbeiderne fra Hedmark og losjerte de i eget hybelhus ved siden av sitt eget hus på Kjelsås.

Finden voktet produksjonsmetodene sine nøye. En gang skal hun ha jaget en spion fra meierisamvirket på dør med en piasavakost.[1]
Personlig

Da Synnøve Finden flyttet til Oslo startet hun å gå i Oslo Lille Indre, som var en menighet av Vestlandske indremisjon. Finden og Holmen var enige om at overskuddet fra fabrikken skulle gå til «Guds sak». Det ble i praksis evangelister, misjonærer og annen kristelig virksomhet i regi av pinsebevegelsen, mye fordi det var Holmen som styrte med pengene og var den av de to som var mest opptatt av religiøse spørsmål.

Finden og Holmen både bodde sammen og delte seng i sitt store hus på Kjelsås. Da en predikant oppdaget det, ble det strengt påtalt.

Synnøve Finden forble en produktorientert gründer, men fikk diabetes og mistet etter hvert synet.

Finden testamenterte alle sine eiendeler til Holmens etterkommere.

Forfatteren Tor Edvin Dahl som var sønn av nevnte Evy Alice Holmen har i tre bøker fortalt historier om ostefabrikken, og egen familie. Pernille Holmen var altså hans mormor.

    Tor Edvin Dahl Basunen (roman), 2006
    Tor Edvin Dahl En verden av kvinner – og andre sannferdige historier 2007
    Tor Edvin Dahl Min bestemor elsket Synnøve Finden. Familien og ostefabrikken 2010