Requiem (Reissiger)
Fra Wikipedia, den frie encyklopedi
Hopp til navigering
Hopp til søk
Friedrich August Reissiger (før 1884)
Foto: C. Simonsen

Requiem av Friedrich August Reissiger for kor og orkester ble komponert i forbindelse med kong Karl Johans død 18. mars 1844.[1]
Innhold

    1 Fremføringer med komponisten som dirigent
    2 Senere fremføringer
    3 Innspilling
    4 Litteratur
    5 Referanser

Fremføringer med komponisten som dirigent

Verket ble urfremført lørdag før palmesøndag 30. mars 1844 i det daværende katolske kapell i Storgaten i Oslo. Siden ble verket fremført som en del av Reissigers avskjedskonsert fra Christiania Theater i 1850. Komponisten som da flyttet til Halden, dirigerte verket nok en gang på sitt nye hjemsted i 1867.
Senere fremføringer

Reissigers requiem ble siden fremført et par ganger i Göteborg. Det skjedde under ledelse av byens katolske organist som hadde gjort en avskrift av verket.

Requiem ble benyttet ved den trofaste katolikk enkedronning Josefines død i 1876. Det ble visstnok også fremført i 1878 da menigheten mintes pave Pius IX etter hans død i februar samme år.

Originalpartituret er gått tapt, men avskriften som ble laget i Göteborg ble gjenfunnet på 1970-tallet. Dette førte til nye fremføringer av verket i Göteborg og i Immanuels kirke i Halden høsten 1982.

Cæciliaforeningen fremførte verket i Frogner kirke i Oslo 7. november 2010, som var første gang i Oslo siden 1850. Et nytt partitur og orkesterstemmer var utarbeidet av Steffen Kammler. Verket ble fremført for første gang i Tyskland 24. august 2013 i komponistens fødeby, Bad Belzig, Brandenburg.[2] Fremføringen var ved Cæciliaforeningen under ledelse av Steffen Kammler.[3] Rekviemet ble fremført første gang i Stockholm 5. mai 2014 og var en del av Det svenske kongehusets markering av tilblivelsen av den norske Grunnloven i 1814 og 200 år med fred mellom de nordiske landene.[4]
Innspilling
Verket ble innspilt i Jar kirke, Bærum, 12. og 13. mai 2012 og utgitt 24. november 2012. Medvirkende var Cæciliaforeningen, Åshild Skiri Refsdal, sopran, Signe Sannem Lund, mezzosopran, Henrik Engelsviken, tenor, Trond Gudevold, bass, Oslofjord Kammerfilharmoni, med Stig Nilsson som konsertmester og dirigent Steffen Kammler. Produksjonen var ved Åsgeir Grong Musikkproduksjon. 