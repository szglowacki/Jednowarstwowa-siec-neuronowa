Vysokozdvižný vozík
Skočit na navigaci
Skočit na vyhledávání
Vysokozdvižný vozík

Vysokozdvižný vozík je mobilný stroj používaný na manipuláciu s materiálom alebo nákladom. Ide o mimoriadne obľúbený nástroj na presúvanie tovarov na kratšie vzdialenosti. Predchodcami vysokozdvižných vozíkov sú zdvíhadlá, ktoré sa zvykli používať v 18. a 19. storočí[1]. 

Príbuzným zariadením vysokozdvižného vozíka je nízkozdvižný vozík alebo kontajnerový prekladač. Tieto zariadenia patria do kategórie tzv. manipulačnej techniky a sú častou súčasťou väčších skladov.
Obsah

    1 Konštrukcia
    2 História
    3 Druhy vysokozdvižných vozíkov
        3.1 Podtypy vysokozdvižných vozíkov
    4 Iné projekty
    5 Referencie
    6 Pozri aj
    7 Externé odkazy

Konštrukcia

Vysokozdvižný vozík je spravidla 4-kolesový dopravný prostriedok, vybavený hydraulicky ovládaným zdvíhacím rámom s vidlicou. Ovládaný je vodičom a poháňaný spaľovacím alebo elektrickým motorom. Nosnosť vozíkov je od stoviek kilogramov po niekoľko ton a výška zdvihu až do 22 metrov. Najdôležitejšou súčasťou vozíkov je zdvíhacia jednotka.
História

Počas prvej svetovej vojny sa vyrábali prístroje s manipulovateľnými plošinami, ktoré umožňovali ich vyvýšenie alebo zníženie. Pri vojnových snahách sa vyvíjali mnohé nové techniky a inovácie, vrátane žeriavu na manipuláciu s bombovou technikou, ktorý dnes považujeme za prvý elektrický vysokozdvižný vozík.[1]

Prvé vysokozdvižné vozíky boli pomerne jednoduché, nestavali na hydraulických procesoch a dokonca ani nosné vidlice. V minulosti totiž takéto prístroje dokázali zdvihnúť svoj náklad len o pár centimetrov, kde ho potom prevzali iné zariadenia. No hoci vtedajšie vysokozdvižné vozíky nevyzerali tak, ako ich poznáme dnes, do značnej miery uľahčovali nakladanie, vykladanie a celkovú manipuláciu s tovarom a materiálmi, čo bolo počas vojny a nedostatku pracovnej sily, veľkou výhodou.

Vozíky, s ktorými sa dnes stretávame bežne, boli na začiatku 20. storočia skôr raritou. Predchodcom vozíkov dnešného vzhľadu bol zrejme nákladný vozík Tructatr s protiváhou a miestom pre vodiča, ktorý začala vyrábať spoločnosť Clark v roku 1917. Len o tri roky na to bol na trh uvedený i prvý vozík, ktorý na prenášanie nákladu využíval princípy hydrauliky. V roku 1923 by sme už vedeli kúpiť i prvý elektrický vozík s vidlicami, ktorý je skutočne vysokozdvižným vozíkom ako ho poznáme dnes.
Druhy vysokozdvižných vozíkov

Vysokozdvižné vozíky môžeme rozdeliť do dvoch skupín podľa toho, na aký pohon fungujú. Stretávame sa buď s vozíkmi elektrickými (akumulátorovými) alebo s vozíkmi so spaľovacím motorom, ktoré môžu byť (podobne ako autá) na pohon benzínový, dieselový alebo LPG.

Vysokozdvižné vozíky ďalej možno deliť podľa spôsobu riadenia:

    ručne vedené,
    s pákovým riadením,
    s volantovým riadením.

Samostatnou kategóriou sú potom vysokozdvižné vozíky so zdvíhacou plošinou.
Podtypy vysokozdvižných vozíkov

    vysokozdvižné vozíky s vidlicami a protiváhou patria medzi najbežnejšie vozíky na trhu u nás i v zahraničí. Váha vozíka (a aj jeho vodiča) je pri manipulácii s nákladom využitá ako protiváha. Tieto vozíky bývajú často na elektrický pohon, keďže batéria v nich slúži nielen ako dostatočne ťažká protiváha, ale zároveň je i zdrojom energie.[2]
        trojkolesové vozíky s protiváhou sú podtypom vysokozdvižných vozíkov s protiváhou. Od svojho bežnejšieho brata sa líšia svojou obratnosťou, ktorú majú vďaka jednému (a nie dvom) ovládateľnému koliesku. Takéto vozíky sa využívajú v obmedzených priestoroch, či v skladoch a miestach, kde je potrebné zaručiť funkčnosť vozíka vonku i dnu.[2]
    terénne vozíky mávajú nízkotlakové pneumatiky a sú vhodné i do náročnejšieho terénu, napríklad v lesníctve a drevospracujúcom priemysle.
    vozíky s výsuvnými vidlami, ktoré sa môžu vysúvať buď čelne alebo bočne. Pri čelnom vysúvaní sa šetrí priestor, ale bočné vysúvanie je zase vhodnejšie na prepravu väčších materiálov.
    retraky sú výnimočné tým, že vodič v nich sedí bokom a nie čelom k smeru jazdy. Ich pomenovanie je vlastne skomoleninou anglického názvu reach trucks, ktorý vyjadruje, že tieto vozíky sú naozaj schopné dosiahnuť všade, kde je potrebné.[2] To mu zabezpečuje lepší výhľad a orientáciu v priestore. Náklad dokážu zdvihnúť až do výšky 12 metrov.[3] Vďaka stabilizujúcim súčastiam tohto vozíka nie je potrebná žiadna veľká protiváha, pričom vozík je stále stabilný a vhodný k manipulácii na vysokých miestach.
    vozíky s bočným nakladaním slúžia, ako už napovedá ich názov, na nakladanie materiálov zboku, teda nie čelom pre vodiča vozíka. Ich využitie je široké hlavne pri manipulácii s dlhým alebo širokým nákladom, ktorý by bol na normálnom vozíku zvlášť nestabilný. Táto výhoda manipulácie je však pre vozíky i nevýhodou - neposkytujú totiž dostatočnú flexibilitu a operuje sa s nimi ťažko. Preto sa na bežné náklady hodia o čosi menej.[2]
    teleskopické nakladače (manipulátori) sú úzko špecializované prístroje, ktoré sa viac začínajú podobať na menšie traktory a dopravné prostriedky využívané na stavbách. Na nakladanie s materiálom využívajú výsuvné rameno, ktoré je upevnené viac na spodnej časti vozíka, čo ich odlišuje od bežných vysokozdvižných vozíkov. Ich výhodou je skvelá prístupnosť, flexibilita a ľahká manipulácia. Bývajú však výrazne drahšie ako vozíky s protiváhou a vzhľadom k ich zložitosti (predsa len už ide pomaly o vozidlo, než len o samotný prístroj) sú i viac kazivé.[2]