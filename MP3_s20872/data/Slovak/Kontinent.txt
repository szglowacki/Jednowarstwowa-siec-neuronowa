Kontinent
Skočit na navigaci
Skočit na vyhledávání

Kontinent alebo pevnina (z latinského contineō, -ēre, čo znamená držím pohromade) je rozľahlá a súvislá časť súše obklopená svetovým oceánom. Kontinenty sú tvorené pevninským typom zemskej kôry.[1] Kontinentmi sú Eurázia, Afrika, Južná Amerika, Severná Amerika, Austrália a Antarktída.

Keďže neexistuje žiadny štandard, ktorý by udával definíciu kontinentu, rôzne kultúry a vedné odbory považujú za kontinent rôzne časti Zeme. Všeobecne uznávané charakteristiky kontinentov ale existujú: musí to byť územie s veľkou rozlohou, ktoré musí pozostávať z neponorenej pevniny, a musí mať geologicky význačné hranice (do úvahy sa okrem morí či horských pásiem berú napr. litosferické dosky). Zatiaľ čo podľa niektorých názorov existuje iba 4 alebo 5 kontinentov, častejšie sa ich počet udáva ako 6 alebo 7.

Spornými sú hlavne otázky či sa Európa a Ázia majú označovať ako spoločný kontinent Eurázia alebo oddelene, podobne, či sa majú Severná a Južná Amerika ako jeden americký kontinent, alebo dva oddelené kontinenty. Niekoľko geografov tiež navrhlo zoskupiť Európu, Áziu a Afriku do jediného kontinentu, Eurafráziu (v geopolitike sa jej tiež hovorí svetový ostrov).

Rozdelenie sveta na 7 kontinentov sa obvykle vyučuje v západnej a strednej Európe ako aj v Severnej Amerike, zatiaľ čo rozdelenie na 6 kontinentov (spojená Eurázia) sa tiež vyučuje v Severnej Amerike a aj vo východnej Európe a Južnej Amerike a Ázii. Šesť kontinentov je používaných aj vo vedeckých kruhoch.

Kontinenty sú niekedy tiež delené na subkontinenty. Definícia tohoto termínu je ešte nepresnejšia, než definícia kontinentu. V našich oblastiach sa týmto termínom obvykle označuje India (či tzv. indický subkontinent).

Ostrovy sú pričleňované ku kontinentom, ktoré sú najbližšie, alebo ku ktorým geologicky prináležia. Austrália a ostrovy v Tichom oceáne sú niekedy spoločne označované ako Australázia alebo Oceánia.
Obsah

    1 Systémy delenia kontinentov
    2 Referencie
    3 Pozri aj
    4 Iné projekty
    5 Zdroj

Systémy delenia kontinentov

    Sedem kontinentov: Afrika, Antarktída, Ázia, Austrália, Európa, Severná Amerika a Južná Amerika.
    Šesť kontinentov: Afrika, Antarktída, Austrália, Eurázia, Severná Amerika a Južná Amerika.
    Šesť kontinentov: Afrika, Amerika, Antarktída, Ázia, Austrália a Európa.
    Päť kontinentov: Eurázia, Afrika, Amerika, Austrália, Antarktída
    Štyri kontinenty: Eurafrázia, Amerika, Austrália, Antarktída